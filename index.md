# Definizione di accessibilità

Con accessibilità si definisce la raggiungibilità, comprensibilità e disponibilità dell’oggetto cui si riferisce.

In ambito ICT, per garantire il diritto di ogni persona ad accedere alle informazioni ed ai relativi servizi raggiungibili attraverso gli strumenti informatici e telematici, si fa riferimento, nelle forme e nei limiti consentiti dalle conoscenze tecnologiche, alla capacità dei sistemi informatici e telematici, di erogare servizi e fornire informazioni fruibili, senza discriminazioni per coloro che a causa di disabilità temporanee o permanenti, necessitano di tecnologie assistive o configurazioni particolari. Riguarda i prodotti hardware, software e siti web.

Il riferimento Europeo, per le regole tecniche da applicare, è lo standard internazionale W3C WCAG 2.0 (ISO/IEC 40500:2012).

## Accessibilità in ambito web

Accessibilità Web vuol dire soprattutto la rimozione delle barriere informatiche che ostacolano gli utenti disabili nell'uso di tecnologie Internet.

Le difficoltà che i disabili incontrano nell’usare un sistema informatico derivano da carenze nella progettazione del software e dei contenuti dei siti web, che non tengono conto dei principi della progettazione universale e dell’usabilità e della possibilità di utilizzare dispositivi specificamente realizzati per favorire l’uso dei computer da parte dei disabili (per esempio le tastiere e i mouse utilizzati in alcune disabilità motorie, lo screen reader, la barra Braille o i sintetizzatori vocali usati dai non vedenti).

L’importanza dell’accesso dei disabili alle tecnologie informatiche è stata sottolineata da tempo in numerosi documenti internazionali ed è argomento prioritario nei programmi della Commissione europea. Anche a livello nazionale si è posta la necessità di elaborare strategie operative per il raggiungimento di questi obiettivi, fissando regole compatibili con il rapido evolversi della tecnologia e in grado di tenere conto del panorama vasto e composito delle necessità dei disabili.

## Accessibilità vs. Usabilità

Il concetto di accessibilità include anche quello di usabilità, che è specificatamente la capacità di un sito di esporre le informazioni in modo efficace e intuitivo. In questo ambito più generale l'accessibilità implica considerazioni, spesso dettate dal buon senso oltre che da valutazioni tecnologiche, che consentono di progettare e realizzare siti più facilmente utilizzabili da tutte le categorie di utenti.

L'usabilità non è una caratteristica intrinseca del sito, ma fa riferimento all'interazione tra l'utente e il sito web.

## Accessibilità vs. Digital Divide

In minor misura, il concetto di accessibilità si sovrappone a quello di digital divide, definito come il divario esistente tra chi ha accesso effettivo alle tecnologie dell'informazione (in particolare personal computer e internet) e chi ne è escluso, in modo parziale o totale. I motivi di esclusione comprendono diverse variabili: condizioni economiche, livello d'istruzione, qualità delle infrastrutture, differenze di età o di sesso, appartenenza a diversi gruppi etnici, provenienza geografica, disabilità. Oltre a indicare il divario nell'accesso reale alle tecnologie, la definizione include anche disparità nell'acquisizione di risorse o capacità necessarie a partecipare alla società dell'informazione. Il divario può essere inteso sia rispetto a un singolo paese sia a livello globale.

## Accessibilità nella Pubblica Amministrazione

Per le PA vi è l’obbligo di pubblicare sui propri siti web gli obiettivi annuali di accessibilità (entro il 31 marzo).
In particolare nel paragrafo "L'obbligo di pubblicazione sul sito web degli obiettivi annuali di accessibilità" spiegano come il Modello B sia stato sostituito con una modalità online che agevola le PA al fine di pubblicare gli obiettivi di accessibilità.

La legislazione vigente, recependo il principio di uguaglianza stabilito nell’articolo 3 della Costituzione, definisce l’accessibilità come "la capacità dei sistemi informatici, nelle forme e nei limiti consentiti dalle conoscenze tecnologiche, di erogare servizi e fornire informazioni fruibili, senza discriminazioni, anche da parte di coloro che a causa di disabilità necessitano di tecnologie assistive o configurazioni particolari (Legge n. 4/2004 "Legge Stanca", G.U. n. 13 del 17 gennaio 2004 e relativo Regolamento di attuazione D.P.R. n. 75/2005, G.U. n. 101 del 3 maggio 2005)

La legge n. 4 del 9 gennaio 2004 (Disposizioni per favorire l'accesso dei soggetti disabili agli strumenti informatici) costituisce un primo, importante passo per lo sviluppo di un Web che consenta a tutti di accedere alle informazioni ed ai servizi che vengono proposti.

La legge, ed i successivi decreti, definiscono un insieme di regole e procedure che consentono di valutare il livello di accessibilità di un sito e conseguentemente di certificarlo.

Rivolgendosi a un'utenza eterogenea ed estremamente differenziata (giovani, anziani, cittadini con diverso grado di scolarizzazione, disabili, utenti con scarsa dimestichezza nell'utilizzo degli strumenti informatici, ecc.), i siti web della pubblica amministrazione devono contenere informazioni e servizi facilmente utilizzabili da tutti. Un sito pubblico, per garantire anche sotto questo aspetto il diritto di accesso all'informazione, deve quindi essere progettato considerando le esigenze di tutti gli utenti, qualsiasi sia la loro competenza informatica o abilità fisica. Ciò può essere ottenuto in modo efficace mediante:

* rispetto dei requisiti tecnici previsti nell'Allegato A del Decreto Ministeriale 8 luglio 2005 e successive modifiche, rendendo accessibili e pienamente fruibili tutti i rapporti telematici con i cittadini;
* adeguata formazione del personale che si occupa dell'aggiornamento dei siti web per garantirne l'accessibilità nel tempo;
* tutela, per i dipendenti disabili, della possibilità di lavorare senza forme di discriminazioni;
* coinvolgimento dei cittadini disabili nella verifica dell'accessibilità ai propri siti web.

# Indice

* Normativa di riferimento
* [Acronimi](acronimi.md)
* Link di riferimento
* Regole da seguire
  * Linee guida per la stesura di documenti accessibili

