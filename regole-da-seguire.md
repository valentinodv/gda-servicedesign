[Indice](index.md)

# Accessibilità: le regole da seguire

L'accessibilità è un processo, un modo di progettare con un occhio alle regole e un occhio al mondo, una ricomprensione del Web, una utopia cui tendere, un modo comunicativo di pensare e di agire, anche in trincea (negli Uffici), un obbligo di legge...

Come detto, l'accessibilità è la capacità dei sistemi informatici di erogare servizi e fornire informazioni fruibili anche a coloro che a causa di disabilità necessitano di tecnologie assistive o configurazioni particolari: le tecnologie assistive sono gli strumenti e le soluzioni tecniche, hardware e software, che permettono alla persona disabile, superando o riducendo le condizioni di svantaggio, di accedere alle informazioni e ai servizi erogati dai sistemi informatici.

L'accessibilità del Web può essere considerata da molti punti di vista. Una prima grande suddivisione riguarda l'approccio a partire dalle tecnologie assistive e dal loro utilizzo, e quello che invece considera in primo luogo la conformità del codice agli standard internazionali. Il primo considera le diverse tipologie di utenti, il secondo è rivolto a consentire il dialogo macchina-macchina in modo indipendente dal dispositivo. Attraverso l'analisi della normativa e delle linee guida internazionali in materia, verranno evidenziate con esempi concreti le barriere digitali che incontrano le persone con disabilità, e le modalità per consentire a tutti di accedere e comprendere i contenuti (testi, immagini, video) pubblicati sul Web.

## Le tecnologie assistive: gli ausili informatici

Gli ausili informatici sono prodotti specifici per disabili o di comune reperibilità, che possono favorire la comunicazione, l'autonomia e in genere l'integrazione sociale delle persone disabili: si tratta ad esempio di modem, computer, sistemi per il controllo ambientale, programmi e sistemi di comunicazione.

Nell'ambito degli ausili informatici è possibile distinguere varie categorie d'origine:

* i dispositivi di input
* i dispositivi di output
* i software didattici e riabilitativi

### Dispositivi di input

Sono dispositivi di input gli strumenti di immissione dati come la tastiera, il mouse e tutti i sistemi alternativi che li sostituiscono. Alcuni sistemi di input speciale si possono trovare nella normale rete di distribuzione commerciale, mentre altri sono commercializzati da ditte specializzate. I sistemi di input speciale, che si scelgono in relazione al tipo di disabilità, si possono distinguere in tre categorie:

* tastiere non standard
* dispositivi di puntamento alternativi al mouse
* dispositivi di riconoscimento vocale

Tra i diversi sistemi di input, ci sono software che possono funzionare in modalità a scansione.

### Dispositivi di output

Sono i canali attraverso i quali il PC rende disponibili i risultati delle sue elaborazioni: comunemente si tratta di monitor, audio, stampante e software speciali, scelti in base alle esigenze dell'utente. I sistemi di output speciali, come sintesi vocali e sistemi d'ingrandimento, sono generalmente rivolti a ciechi o ipovedenti:

* lo schermo Braille (in inglese refreshable Braille display o Braille terminal) è un dispositivo elettro-meccanico per visualizzare i caratteri Braille, solitamente per mezzo di una raccolta di punti attraverso dei buchi su una superficie piana;
* la barra Braille è un accessorio applicato alla tastiera con una serie di celle fornite dei punti del codice, per consentire di rileggere quanto appare su video;
* la stampante Braille è una periferica che permette la fuoriuscita con i punti in rilievo su supporto cartaceo di un testo digitalizzato.

### Software didattici e riabilitativi

Esistono software didattici e software riabilitativi, anche se non è mai estremamente netta la  distinzione d'uso, dal momento che si possono utilizzare programmi di riabilitazione in ambito didattico e programmi didattici a scopo riabilitativo. Alcuni sono software scaricabili direttamente dalla rete senza alcun costo (freeware), altri programmi sono invece in vendita presso ditte specializzate.

Tra i software assistivi, i più noti riguardano quelli atti a superare le disabilità di tipo visivo:

* gli screen reader (letteralmente lettore dello schermo) sono applicazioni che identificano ed interpretano il testo mostrato sullo schermo di un computer, presentandolo tramite sintesi vocale o attraverso un display braille.
* i sistemi d'ingrandimento (screen magnifier) sono software in grado di aumentare le dimensioni dei caratteri sul monitor per permettere una lettura più agevole dello stesso;
* le sintesi vocali sono software in grado di trasformare in suono il contenuto che appare sullo schermo del PC;

## La conformità del codice

Per accessibilità web si indica la capacità di un sito web di essere acceduto efficacemente (alla sua interfaccia e al suo contenuto) da utenti diversi in differenti contesti. Rendere un sito web accessibile significa permettere l'accesso all'informazione contenuta nel sito anche a persone con disabilità fisiche di diverso tipo e a chi dispone di strumenti hardware e software limitati.

Nell’ambito della Web Accessibility Initiative (WAI), una sorta di gruppo di lavoro dedicato ai temi dell’accessibilità in tutte le sue sfaccettature, il World Wide Web Consortium (W3C) ha pubblicato nel maggio 1999 le Web Content Accessibility Guidelines 1.0 (WCAG 1.0) sotto forma di Reccommendation. Grazie al lavoro di revisione operato dai diversi partecipanti alla WAI, che includono industrie, associazioni di disabili, enti governativi e gruppi di ricerca specifici, nel dicembre 2008 è stata pubblicata la seconda versione (WCAG 2.0) ed è attualmente in corso la discussione su un’ulteriore revisione minore (identificata come WCAG 2.1).

Lo stesso gruppo di lavoro ha inoltre stabilito tecniche accessibili in altri settori, con la stesura di linee guida dedicate:

* le già citate WCAG, riguardanti le informazioni pubblicate su un sito Internet
* le ATAG (Authoring Tool Accessibility Guidelines), per il software progettato per la creazione di siti web
* le UAAG (User Agent Accessibility Guidelines), per la progettazione di interfacce utente compatibili con le tecnologie assistive
* le WAI-ARIA (WAI Accessible Rich Internet Applications), focalizzate sulla scrittura più accessibile di applicazioni sviluppate con tecnologie dinamiche, come AJAX e DHTML

Ha inoltre stabilito un linguaggio formale, indipendente dal fornitore o dalla piattaforma utilizzata, per la valutazione di accessibilità (EARL, Evaluation And Report Language).

## La comprensibilità delle informazioni e la stesura di documenti accessibili

Un contenuto, per poter essere pienamente definito “accessibile”, deve poter essere anche “comprensibile”, nel senso di fruibile dal maggior numero possibile di utenti, indipendentemente dalla loro disabilità, ma anche dal livello di istruzione e, più in generale, dalla capacità di accesso alle tecnologie dell’informazione.

Al link che segue è scaricabile un allegato in cui si forniscono alcune buone prassi per la stesura di documenti e siti web accessibili
